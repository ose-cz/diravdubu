---
  home: false
  title: 'Přehled dobrodružstvi'
---
# Přehled dobrodružství
## Historie
Tato část mýtického podsvětí zažila mnoho obyvatel, včetně řady smrtelníků, kteří si ji v různých časech nárokovali. Jeskyně v současné době nemá svrchovaného majitele, protože v posledních stoletích se na ni zapomnělo.
### Bozurah Nehynoucí
Pověstný čaroděj bez historického významu, který si kdysi jeskyni nárokoval. Zbytky Bozurahovy magie najdete na několika místech.
### Ještěří kultisti
V jeskyni je opuštěný ještěrský oltář, který byl kdysi horní svatyní mnohem většího chrámového komplexu. Toto místo kdysi navštěvoval kult ještěřích lidí, obří ještěři a lidští kultisti.
### Bílá liga
Liga lovců a hraničářů, ochránců kouzelného lesa a odvěkých nepřátel ještěřích kultistů, kteří sužovali okolí. Na několika místech jeskyně jsou odkazy na dávnou bitvu mezi Bílou ligou a ještěřím kultem.
Symbolem Bílé ligy je hlava jelena s břečťanem vpleteným do paroží.
## Frakce v jeskyni
Jeskyně je v současnosti domovem řady inteligentních tvorů a frakcí:
- **Kacířští gnómové** (oblasti 51–60): Malá skupina lesních gnómů, kteří byli vyhnáni ze své komunity kvůli fušování do zlé magie.
- **Mutagenní zlobr** (oblast 25): Ohavné, chorobou ztrápené monstrum, které si jako mazlíčky vydržuje zotročené mutanty.
- **Faunové s ovčí hlavou** (oblasti 5-9): Legrační, ale zlí. Faunové vaří čaj a lívance, ale potají pojídají lidské maso.
- **Troglodyti** (oblasti 16-17): Gang tří slizkých troglodytů pluje po řece a chytá ryby, ale nebrání se ani teplokrevné kořisti.
- **Říční ghúlové** (oblasti 18-19): Lstivé přízračné mrtvoly, které udělají cokoliv pro kousnutí do čerstvého masa.
### Vztahy
- **Kacířští gnómové:** Štvaní ještěry v oblasti 46. Bojí se zlobra. Mají neutrální vztah s fauny. Ví o troglodytech a ghúlech, ale nemají s nimi žádný kontakt.
- **Mutagenní zlobr:** Chce sežrat gnómy. Nenávidí ostatní frakce.
- **Faunové s ovčí hlavou:** Jsou na pozoru před zlobrem a troglodyty. Neví o ghúlech. Usilují o spojenectví s gnómy.
- **Troglodyti:** Vyhýbají se kontaktu s ostatními frakcemi.
- **Říční ghúlové:** Snaží se sežrat všechny ostatní frakce.
## Nezodpovězené záhady
Jelikož je jeskyně součástí mýtického podsvětí, není tu vysvětleno vše, s čím se můžou hráči setkat. Některé věci naznačují hlubší tajemství, zatímco jiné jsou prostě jen divné. Pokud by zvědaví hráči chtěli proniknout hlouběji do kteréhokoliv z nevysvětlitelných aspektů jeskyně, měl by být sudí připraven rozšířit, vypracovat a přidat své vlastní nápady k objasnění tajemství.

Několik příkladů specifických záhad:
- **Šachové figurky:** Je tu možné najít několik velkých dřevěných šachových figurek. Slouží nějakému účelu?
- **Záhadné sklenice:** Postavy můžou objevit sklenice se záhadným obsahem. Kdo tam tyto věci dal a proč?
- **Nolly:** Dopis ve kterém stojí, že vlastníkem jeskyně je Nolly. Kdo je Nolly?
- **Černí kostlivci:** Na několika místech stojí nečinní kostliví strážci. Kdo je sem umístil a proč?
- **Ztracené rukavice a boty:** Dají se tu najít páry opuštěných bot a rukavic. Mají nějaký účel?
## Podzemní řeka
Studená řeka protékající jeskyní ze západu na východ je přístupná ze zátok v oblastech 19, 20, 47 a 48 a z mostu v oblasti 30.
- **Plavání v řece:** Řeka je studená a teče velmi rychle, takže je nebezpečné v ní plavat. Postavy mají šanci 1 ze 20 za kolo, že se začnou topit (1 ze 6 pokud mají těžkou zbroj). Plavání proti proudu vyžaduje úspěšné ověření síly každé kolo.
- **Plavba na člunu:** Čluny plují na východ rychlostí 30 stop za kolo. Veslování proti proudu vyžaduje v každém kole úspěšné ověření síly.
## Zvěsti
Sudí může hráčům poskytnout jednu nebo více následujících zvěstí před tím, než se hráči do jeskyně vypraví.
Nepravdivé jsou označené písmenem (N). Částečně pravdivé jsou označené (Č).

k10 | Zvěst
----|---------------------------------------------------------------------------------------------------------
1   | (Č) V jeskyních pod dubem kdysi žil velký kouzelník. Dejte si pozor na jeho smrtícího bronzového golema!
2   | (N) Skřítci, kteří v jeskyni žijí, uctívají modlu z masivního smaragdu.
3   | Jeskyní protéká podzemní řeka. Hnijící mrtvoly utopených se plíží po březích a hledají maso.
4   | (Č) Svatý kalich schopný zvrátit smrt je střežen tichým zlem.
5   | V jeskyních byl pohřben velký válečník Bílé ligy.
6   | (N) Všechny sochy v jeskyni se jednou denně promění ve zlaté!
7   | (N) V zaplavené jeskyni se nachází doupě vodního draka.
8   | (Č) Zmutovaný zlobr hlídá komplex otrokářských ohrad a kouzelnických experimentů.
9   | Obří ještěrky střeží starobylou svatyni s dávno ztracenými poklady.
10  | V jeskyni rostou lahodná noční rajčata.
